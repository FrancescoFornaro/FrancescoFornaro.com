_Non so ancora se questo sarà un podcast, ma lo scrivo come se lo fosse. Poi magari lo adatto per le varie piattaforme, direi Community e LinkedIn. Posso farlo riassumere dalla AI_

Ho iniziato a _scrivere_ davvero undici anni fa. 
Scrivere davvero per me significa:
* Farlo in modo __sistematico__
* Farlo in modo __organizzato__
* Farlo in modo __onesto__

Un saluto a tutti voi in ascolto.
Questo è l'episodio speciale di Coaching Podcast che non era previsto. È nato da solo, non l'ho cercato e non l'ho chiamato, in una di queste limpide e bellissime mattine d'inverno.

Solo scrivendolo mi sono reso conto del suo senso e della sua circolarità, fino ad arrivare a pensarlo come necessario, inevitabile.
Necessario per chiudere un anno memorabile per tante ragioni e probabilmente inimitabile nel futuro e necessario anche perché è nato per essere condiviso. Quest'anno ho cambiato in modo importante la mia attività professionale, facendo scelte controverse e rischiose, eliminando alcuni rami delle mie collaborazioni per intensificarne altri e anche rinunciando completamente ad alcuni progetti, quest'anno mi sono sposato, dando concretezza a un percorso personale iniziato tempo fa davvero fantastico per le lezioni e i momenti di felicità che ha saputo regalarmi, sempre quest'anno ho visto posti e Paesi in cui non ero mai stato ma sono anche tornato in città iconiche che non visitavo da vent'anni... e poi è stato un anno in cui ho chiuso parentesi aperte molto tempo fa, anzi non l'ho fatto io l'ha fatto il tempo, è stata la vita stessa a pensarci e anche se sapevo che sarebbe accaduto fa sempre un certo effetto poi trovare quella quadra, quel senso nelle cose che una volta non riuscivi a spiegarti, insomma un 2023 non banale, sicuramente, uno di quegli anni che - immagino, quando poi sei più vecchio e pensi al passato - mi torneranno in mente. 

Questo episodio che chiude anche il mio anno lavorativo visto che è l'ultima attività che porto avanti e poi mi fermo per qualche giorno, non è per me: quello che registro ora è un contenuto fatto di cose che so già e su cui rifletto da anni. È piuttosto per tutti voi in ascolto.

Io sono Francesco Fornaro, questo è Coaching Podcast, una puntata speciale nella quale parliamo di scrivere, anzi di scrivere per misurare.

---

Ogni anno produco circa mezzo milione di parole scritte. 
Non è ovviamente tutto quello che scrivo: non conto infatti le parole (che immagino essere molto numerose) spese per scrivere e rispondere a decine di migliaia di messaggi, sia personali sia di lavoro, non conto le parole usate nelle migliaia di email, parlo di cinquecentomila parole che conteggio perché sono parte dei miei contenuti, quindi:

* Tutto ciò che scrivo per la Community alla quale anche tu puoi partecipare gratuitamente e che è fatta di email fondamentalmente
* Tutto ciò che scrivo per la mia presenza social
* E infine, e questa è la parte con più impatto, tutto ciò che scrivo per me

L'80% di ogni parola che scrivo resta privato e non viene pubblicato. 
Rimane in un mio archivio personale che curo con precisione e direi quasi con amore per l'impegno che ci metto, e che è così strutturato:

* Ogni mattina rispondo a tre domande, le medesime da circa 3 anni: che cosa mi rende grato oggi? Che cosa renderebbe questa giornata straordinaria? E infine scrivo una Affermazione, un concetto, una breve riflessione racchiusa in una frase
* Ogni tanto, in modo non sistematico, scrivo riflessioni più lunghe, sono pensieri sparsi, considerazioni, a volte sfoghi e riflessioni anche amare è capitato quando qualcosa non mi piace di ciò che sperimento, e questa abitudine ha una storia più lunga perché la tengo in piedi da più di 11 anni
* Scrivo poi sempre giornalmente una nota più tecnica raccontando le attività che porto avanti perlopiù in ambito lavorativo
* Scrivo il podcast naturalmente, come sai bene se lo ascolti da quando è nato nel 2020
* Ho poi altri strumenti di scrittura, altre strategie che uso in maniera più disordinata

Ecco, lì ogni anno vedono la luce in tutti questi contenitori... circa mezzo milione di parole, ovvero due e forse anche tre romanzi di media lunghezza per darti un termine di paragone.

Ma... al di là della quantità di parole prodotte... perché scrivo? Perché lo faccio?

Mi sono interrogato su questo punto a lungo perché di fatto è un'attività impegnativa, che mi porta via tempo che tra l'altro sto iniziando a tracciare da questo mese, quindi l'anno prossimo saprò anche misurare quanto tempo dedico alla scrittura ma ti posso già anticipare che sono più centinaia di ore all'anno, forse anche un migliaio.

Eppure lo faccio. E le ragioni voglio condividerle mettendo poi l'accento su quella che è stata in grado di farmi pensare per la prima volta a farne un episodio di questo podcast. 

Intanto lo faccio perché MI PIACE. 
Scrivere mi piace dannatamente. Mi dà modo di sperimentare un piacere dovuto al senso dell'ordine che le parole obbligatoriamente ti portano a materializzare.
Immagina di avere pensieri confusi in testa. È qualcosa che di tanto in tanto capita a chiunque. Ora finché tu li lasci nella mente liberi di rimbalzare contro le pareti del tuo cervello, queste chiaramente restano in disordine, in quello che poi di fatto è un caos.

Ma se tu dovessi raccontarli a qualcuno quei pensieri... per renderlo partecipe dei concetti che hai in testa, perché possa effettivamente capirti, che cosa devi fare per forza? Be' devi metterli in ordine e poi evidenziare i collegamenti che legano questi pensieri uno all'altro... e se sostituisci quel raccontare a qualcuno con lo scrivere, ovviamente è la stessa cosa. 

Non hai idea di quanti concetti ho veramente e profondamente compreso nel momento in cui li ho scritti. Prima... credevo di conoscerli. Ma poi quando li ho scritti... ah... l'illuminazione, il miracolo. Un senso di comprensione, una profondità di conoscenza che prima non avevo. E a me tutto questo piace. Tantissimo, è veramente una sensazione che quando non c'è sento che manca, quindi la vado a cercare.

E questo porta al secondo motivo per cui scrivo: il bisogno.
Io ho bisogno di esternare le idee che mi vengono in mente. 
Per me... scrivere è una processo di download, di scarico delle parole che ho in testa su un altro supporto, che può essere la carta come un foglio digitale e che chiaramente per praticità è un software per il 99% delle occasioni.

A volte ho pensato che scrivere mi ha letteralmente salvato la vita. 
Mi ha dato modo di scaricare e fare spazio: spazio per idee nuove, migliori, spazio per pensieri più belli, spazio che era reclamato perché ciò che avevo in testa era troppo, rischiava di esplodere, non poteva rimanere lì a maturare così da crescere poi ancora perché... non ce ne stava più. E da lì... la necessità di fare il download, di tirare fuori, e il senso di sollievo che ne deriva.

Ecco questo forse sarà l'unico passaggio pratico di questo episodio, che è pensato per essere più concettuale che altro: è veramente un consiglio che ti do, un'abitudine vincente: tutte le volte in cui ti viene in mente o qualcosa che devi fare o qualcosa che vuoi ricordare (lo spunto per un contenuto, una considerazione tua, un ricordo, qualsiasi cosa...) SCRIVILO IMMEDIATAMENTE. Non dopo... dopo è rischioso. Immediatamente, che vuol dire subito.

Io uso un'app, tanto lo smartphone è sempre con noi, app in cui ho un contenitore generale dentro il quale finiscono tutte le idee o le cose da fare che mi vengono in mente in qualsiasi momento, e ci finiscono sempre. Se sto guidando uso la dettature, se no scrivo ma OGNI idee anche abbozzata che ho e ogni task, ogni attività che mi ricordo di dover fare viene SCRITTA, e viene scritta subito.

Mi è capitato di appuntare cose da fare o idee al cinema, mentre mi alleno, persino a volte di notte perché un pensiero mi ha svegliato, mentre sono a una festa, mentre lavoro ovviamente e una volta persino mentre ero in aula conducendo un corso: ho chiesto scusa a tutti, mi sono preso 10 secondi e mi sono appuntato sulla mia app un concetto.

Questa abitudine sta sopra a tutto, vince ogni priorità ed è fantastico averla integrata nei miei comportamenti. Anche questo episodio è nato così: stavo facendo altro, mi viene questa idea e subito ne scrivo una bozza. Poi con calma la elaboro ma tanto... una volta che è salvata, una volta che è su carta, vera o digitale che sia... per è fatta, ormai non può più essere dimenticata, resterà lì. Va benissimo così e mi dà un grande senso di calma questa idea di potermi ricordare tutto.

Poi c'è un ultimo motivo, quello che dà anche il titolo a questa nostra condivisione: io scrivo per misurare.

Scrivere per misurare.

Ogni mattino, se ricordi ciò che ho detto poco fa, mi prendo 5 minuti per rispondere a quelle tre domande, anzi sono due più un'affermazione, e coltivo questa abitudine da anni. Il software che utilizzo a questo scopo ha una funzionalità che mi mostra le risposte che davo a quelle stesse domande nello stesso giorno degli anni precedenti, cioè quello che ho scritto nella stessa data degli anni prima. 

Ecco... la prima cosa che faccio è andarmi a leggere i contenuti che avevo già scritto in quel mese e quel giorno degli anni passati.
A volte ce n'è solo uno... a volte di più... a volte si tratta di qualcosa che ho scritto l'anno scorso... altri però sono pensieri messi giù più di dieci anni fa. 

Io per prima cosa li rileggo. 
Naturalmente non mi ricordo tutto, c'è tantissimo materiale e il tempo che è trascorso non è poco quindi è un po' una scoperta, ogni volta, che vivo con curiosità. Mi dico: OK, andiamo a vedere che cosa pensavo, come lo pensavo e anche chi ero uno, due, cinque, sette, undici anni fa. 

Che cosa cerco facendolo?

Cerco le differenze prima di tutto, quindi misuro la strada che ho percorso nel tempo che è passato, cerco le analogie, per rendermi conto di che cosa è rimasto come era, mi rendo conto - rileggendomi - che a volte è accaduto di avere sperimentato anche di più di quanto dicevo di desiderare, ma anche così... non è bastato.
E questo già di per sé è un tema piuttosto importante, che meriterebbe lunghe considerazioni...
Altre cose si sono semplicemente aggiustate da sole. E però quando ne scrivevo ero preoccupato, avevo voglia di metterci energia e tempo per sistemarle io, perché per me erano importanti... e invece sarebbe bastato avere fiducia nel tempo.
E poi ci sono alcuni aspetti, alcuni fastidi che sono rimasti, qualcosa non è cambiato, è restato come era anche molto tempo fa, ma io semplicemente o ho distolto l'attenzione, oppure sono diventato più abile, e più forte, nel gestire quelle situazioni. 
C'è anche qualcosa che è peggiorato, ed è normale che sia così.

Ma... al di là del contenuto e di queste differenze che per me è importante ritrovare, tutte le volte in cui rileggo quello che avevo scritto nello stesso giorno degli anni passati mi dico: e se non lo avessi fatto?

Oggi su che base misurerei la mia vita?

Vedi... non riusciamo ad avere memoria di tutto, ovviamente. E in più la memoria stessa, anche quando ce l'abbiamo, è tutto fuorché affidabile. Distorce i ricordi, cambia la loro portata emotiva, enfatizza alcuni dettagli e poi magari cancella completamente degli interi pezzi di esperienza. Se tu non hai scritto... come recuperi tutta questa vita?

Come fai...

Non puoi. E... se non recuperi quel punto di partenza, oggi come fai a renderti con di dove sei? Il nostro percorso nella vita, la nostra evoluzione, non ha senso in termini assoluti. Se manca il paragone, se manca il punto di partenza, tu non puoi neppure valutare la qualità e l'impatto di quelle che sono state le tue decisioni, le cose che hai fatto, le scelte che hai compiuto... al massimo puoi scattare una fotografia del tuo momento presente, valutarlo e... però niente altro.

Se invece hai scritto... se hai annotato, se hai raccontato, in qualsiasi forma tu lo abbia fatto basta che sia oggettiva, quindi non valgono i racconti e i ricordi della tua cerchia di amicizie, o dei tuoi genitori, di chi ti conosceva negli anni passati perché anche quelli sono inaffidabili e certamente sono imprecisi... quindi ti serve una base oggettiva e come c'è di più oggettivo del prendere le tue emozioni e le tue esperienze che vivi e che provi oggi e metterle giù con la scrittura. 

Ecco dicevo... se hai fissato in questo modo la realtà... allora puoi comunque analizzare dove ti trovi ora, ma... con un termini di paragone. Cioè con una misura della strada che hai percorso da quando sei partito.

Per me questo è stato ed è ancora preziosissimo.

Ad esempio... ho letto in questi giorni un mio appunto dove io raccontavo di quanto mi sentissi infastidito e non sereno a causa di una questione che non era come io desideravo che fosse. Un appunto vecchio di sette o otto anni.
Ecco proprio nel tempo in cui io leggevo di quel ricordo avevo di nuovo, o ancora... dipende come vuoi vederla, un senso di fastidio e una mancanza di serenità per gli stessi motivi. 

Identici.
Sembrava qualcosa scritta la sera prima, non vecchio di otto anni. Probabilmente avrei usato pure le stesse parole per descrivere tutto quanto. 

Allora non puoi restare indifferente. 
È ovvio che quel particolare ambito, quello specifico settore della tua vita ha bisogno che ci lavori sopra. Perché altrimenti trascorrono altri 7 o 8 anni e tu sei ancora lì, con un pezzettino di serenità in meno e un po' di preoccupazione in più, se non si è aggiustato da sé in così tanto tempo è poco probabile che da domani, di colpo, per magia, tutto trovi una quadra. Poi magari succede ma io preferisco saperle queste cose. 

Altro esempio? 
Leggo un appunto di cinque o sei anni fa dove cado nell'errore di pensare: se questa cosa non la realizzo, se questo fatto specifico non accade, io non posso dirmi veramente soddisfatto di me. Quindi voglio, pretendo da me stesso il raggiungimento di questo cambiamento, voglio centrare questo obiettivo.

Bene... guardo la mia vita ora... stesso ambito chiaramente... quell'obiettivo non solo è stato raggiunto, ma anche ampiamente superato, ormai è un cambiamento consolidato che sono riuscito prima a realizzare e poi a mantenere.

Eppure... eppure non sono ancora veramente soddisfatto di me stesso. Sento e so che manca qualcos'altro. E da qui inizio a riflettere, inizio a pensare, i pensieri che puoi fare in questo caso sono tanti e variegati, potresti pensare che il desiderio umano di fatto poi è infinito, e quindi semplicemente affidare la propria autovalutazione ai traguardi che centri non ha assolutamente senso, oppure potresti pensare che era stupido... era stupido dirsi "non sarò soddisfatto finché... ecc. ecc. " quando poi quella cosa l'hai avuta, ci sei riuscito ma non sei soddisfatto lo stesso, e poi ce ne sono altri di pensieri che puoi fare.

Cmq... il punto qual è.
Il punto è che è importante... io mi spingo a dire obbligatorio, necessario... ricordarsi: dove eri, chi eri, che cosa stavi facendo nel tuo passato. 
Quello sei tu... quella persona non è un estraneo e la persona che sei oggi è passata di certo da lì...

Ogni tanto per comprendere veramente e fino in fondo il valore che che hai e quanta strada hai fatto è necessario non più guardare avanti come fai quando ti poni un obiettivo ma fermarti, per un attimo, voltare le spalle al futuro, guardare indietro e prendere nota di dove sei partito. In quel momento lì misuri la strada che hai fatto.

In quel momento lì comprendi la tua vera identità. 
Noti i cambiamenti.
Capisci, ti capisci in modo molto profondo, non definitivo perché lo rifarai in futuro ma la persona che sei oggi la comprendi a fondo solo così. E poi... e poi riparti. 

E allora chiudo questo anno 2023 che personalmente ho vissuto in modo molto intenso perché è stato un anno ricchissimo di cambiamenti come ti ho detto all'inizio e per certi versi non ripetibile, facendoti un auguri, che forse suonerà un po' diverso rispetto a quello che ti aspettavi o che ti augurano gli altri... ed è quello di trovare minuti preziosi, un tempo da solo, prima che sia tardi per fermarti... e non guardare avanti.

Ma guardare indietro.
Rivolgere l'occhio della mente alla linea del tempo ripercorrendola al contrario. 
Tornando nel passato per incontrare quell'altro o quell'altra te che viveva quegli anni lì.
Se hai scritto come ho fatto io, quasi quotidianamente, sicuramente sarà più facile e affidabile ritrovare quella persona lì, ma se non è così fallo comunque, accontentanti della memoria.

E vai da quella persona nel passato.
Riconoscila.
Guarda come eri diverso.
Nota come pensavi diversamente. E credevi cose diverse.
E abbraccia quel te stesso del passato.
Abbraccialo forte. E digli grazie.
Se hai un motivo per farlo va bene, ringrazialo per qualcosa, e se non ce l'hai, o non ti viene in mente, va bene lo stesso: immagina semplicemente di abbracciare quell'anima, quell'essere umano e di provare gratitudine per come è.

Resta un po' lì a ricordare come erano le cose. Dove eri.
Da dove sei partito. Dove è cominciato tutto quanto.
Poi quando tornerai qui e aprirai gli occhi, se li avevi chiusi, in ogni caso quanto sarai di nuovo consapevole del tuo tempo, sii anche consapevole del percorso, dei passi che hai messo in fila, della strada che hai fatto.

Guarda indietro per andare avanti meglio.
Questo è il mio augurio per te.

E questo è l'ultimo episodio dell'anno di Coaching Podcast, che magari resterà l'ultimo in senso assoluto o forse no, oggi non lo so dire neanche io.
So però che era giusto salutare quest'anno così e condividere queste parole con te che mi hai dato, spesso senza saperlo, tanti motivi per sorridere.

Io sono Francesco Fornaro, questo è Coaching Podcast, e l'ultima parola è anche l'unica tra tutte quelle possibili: grazie.

__

Update del 2024-12-19: senza assolutamente ricordare questo episodio del podcast, ieri ho scritto a pubblicato sulla Community [[2024-12-18 Scrivere per rileggersi|questo]]...



