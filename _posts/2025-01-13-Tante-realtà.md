---
modified: 2025-01-17
---
Realtà e verità non sono la stessa cosa.

Per molti anni - in passato - ho lavorato in profondità e da tanti angoli d'attacco diversi al concetto di _realtà_. 
Molte persone hanno intrapreso percorsi di **coaching** e hanno cambiato i loro comportamenti e risultati perché **hanno imparato come cambiare la loro realtà**.

Com'è possibile che ci siano riusciti?
Lo è perché **la realtà non è solo una** e - soprattutto - **la realtà è sempre modificabile**.

Puoi semplicemente, ad un certo punto della tua vita, iniziare a _vedere le cose in modo diverso_.
Puoi decidere di _focalizzarti su altri fattori_ di un evento e lasciarne perdere altri.
Puoi scegliere di _ignorare alcuni aspetti di un problema_.
Puoi parlare di una situazione partendo _da un certo presupposto_ mentre escludi tutti gli altri.

Puoi fare molte cose il cui effetto diretto è riuscire a **cambiare la realtà**, perché quello che per noi è reale è tale proprio perché esiste un "noi", un soggetto che a un certo punto si dice: "sì, questo è reale per me, quest'altro invece no."

Sicuramente non sono il primo a dirti che **la realtà dipende dall'osservatore**.

Se così non fosse non esisterebbe la consulenza, non avrebbe senso la terapia, non servirebbe a nulla parlare con un amico, anche il coaching stesso sarebbe inutile e non servirebbe "prendersi del tempo per riflettere, dormirci sopra."

Invece, quando entriamo in contatto con idee differenti dalle nostre rispetto a un certo tema, quando ascoltiamo anche il punto di vista altrui, quando lasciamo che i fatti si sedimentino, ci succede spesso e volentieri di **cambiare idea**.

E quando cambi idea, **cambia la realtà che percepisci**.

Le persone discutono e a volte litigano e si scontrano perché devono accordarsi su che cosa è reale e che cosa non lo è. 
I tribunali ascoltano i testimoni e ordinano perizie per lo stesso motivo. 
Le coppie argomentano posizioni a volte opposte confrontandosi su come crescere i figli.
I consigli di amministrazione deliberano piani d'azione dopo lunghe e tese riunioni in cui coesistono posizioni contrapposte.
Succede continuamente.

E quando accade tutti hanno ragione, si tratta solo di essere più bravi di altri a difendere e _imporre_ la propria realtà. In pratica, venderla e persuadere gli altri che sia quella più attinente al vero.
Se sei più abile della concorrenza a comunicare la tua versione dei fatti, puoi riuscire a convincerla che quella è la _verità_.
  
Il problema è che **far coincidere la tua realtà con la verità richiede energia**. 
Se smetti di alimentare la tua versione dei fatti, la verità prevale. Non puoi forzare la tua interpretazione per sempre, perché farlo richiede troppo impegno.  
Quando ti distrai o non dedichi sufficiente tempo alla tua versione, la verità emerge. Da qui nascono i detti popolari come _"le bugie hanno le gambe corte"_ oppure _"il tempo è galantuomo"_.

Quello che cerchiamo di fare, quindi, non ha a che fare con la realtà (che come detto finora è multiforme ed è _vera_ per ogni soggetto coinvolto) ma con **la ricerca della verità**.

La verità, infatti, è una e solo una. 
Mentre possono esistere innumerevoli realtà, esiste solo **una verità**.

Come si a conoscere la verità?
Raccogliendo più informazioni possibili, dando importanza ai dettagli, ricordando quanto più si riesce, tracciando tutto, scrivendo, documentando, mettendo insieme i pezzi di informazione, dialogando, comunicando continuamente.

Cercare la verità è un lavoro raffinato, preciso e complesso. 

Mentre lo porti avanti, ricordati una lezione che ho prima imparato e poi cercato di trasferire il più possibile oltre vent'anni di consulenze, corsi, meeting, attività legate al coaching e alla formazione: **le persone valutano, decidono e scelgono non sulla base della verità, ma sulla base della (loro) realtà**.

Entrare in quest'ottica ti aiuta a capire meglio, a essere più empatico, a proporre soluzioni migliori, a diventare una fonte di arricchimento e non di giudizio per chi ti ascolta.

Se non capiamo la realtà altrui, non riusciamo neanche a comprendere il perché delle decisioni che vengono assunte. Posso addirittura sembrarci assurde o totalmente contrarie alle nostre. Questo succede se la tua realtà è opposta a quella dell'altro, se vedete le cose in modo polare, diametralmente opposto. 

Certo... in un mondo ideale tutti quanti parleremmo e ci confronteremmo sulla base della **verità**. La quale però, come detto prima, è molto delicata e complessa da stabilire con certezza. 
