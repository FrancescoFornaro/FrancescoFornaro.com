Il titolo che ho scelto per questo contenuto manca del punto interrogativo: è così volutamente.

Si tratta infatti di un'affermazione e non di una domanda, di un fatto certo. Per motivarti la mia convinzione a riguardo, dobbiamo solo metterci d'accordo sulla definizione di __intelligenza__.

Ritengo che l'intelligenza si possa in larga parte definire così:

* La capacità di **collegare tra loro nozioni e concetti**, in modo logico e organico
* La capacità di **reagire e gestire gli imprevisti**

Il mio lavoro nel **coaching professionale** si occupa più del secondo punto che del primo (che richiede procedimenti più lunghi nel tempo per essere migliorato, mentre ho da decenni la volontà di mantenere i miei percorsi di consulenza snelli e rapidi).

Chiamo la ricerca di questa abilità anche "allenamento alla flessibilità".
Ritengo che più sei flessibile più dimostri intelligenza. Più sei tempestivo nel reagire a un "errore nel sistema" più il tuo cervello mi affascina. Oltre ad essere oggettivo che hai risorse migliori per venire fuori velocemente e con successo dai pasticci che - di tanto in tanto - la vita pretende che risolviamo.

L'allenamento di questa specifica capacità oggi si scontra con un mostro molto forte e potente, che acquista potere giorno dopo giorno con il passare del tempo.

Questo mostro è l'**algoritmo**.

L'algoritmo decide a quali stimoli sottoporre la nostra mente e in che direzione spostare il nostro punto di attenzione, il focus mentale. E poiché attraiamo realtà allineate con il punto di attenzione, di fatto ha in mano i nostri risultati reali, se non prendi accorgimenti.

L'algoritmo decide quali post mostrarti sui social.
Stabilisce quali inserzioni sottoporre alla tua attenzione.
Suggerisce il prossimo video che vuoi guardare e la prossima canzone che vuoi ascoltare.
Impara maledettamente in fretta _(una nota: ho cercato su Amazon un cinturino di ricambio per il mio Garmin e __cinque minuti dopo__ Instagram - che mi aspettavo con Amazon non avesse a che fare - aveva rivoluzionato i post suggeriti nella mia ricerca. C'erano solo più orologi. Impressionante e inquietante.)_

E soprattutto, tutti i social si basano sul concetto di _scrolling infinito_. 
Cosa vuol dire? Vuol dire che se qualcosa non ti piace, ti basta un gesto immediato, facilissimo e incredibilmente ergonomico e quello __sparisce dalla tua attenzione__.

L'algoritmo, in definitiva, __ti dis-allena a gestire gli imprevisti__.
Sbaglia di rado, ma quando accade rimedia all'istante: in meno di un secondo sei tu a dirgli "questa cosa non mi interessa, mostramene un'altra più attinente" e lui obbedisce. 

Diventerà ancora più forte, preciso, tempestivo con l'andare del tempo e la capacità di elaborare enormi flussi di dati.
Nel frattempo, se non facciamo attivamente qualcosa, noi diventeremo più stupidi.

Perché affermo questo?

Perché la vita vera è ovviamente diversa dall'esperienza digitale.
Nella vita reale non possiamo _skippare_ i contenuti che non ci piacciono, non possiamo ignorare gli ostacoli, non possiamo cancellare gli imprevisti solo muovendo un dito dal basso verso l'alto.

Li dobbiamo gestire e affrontare e **la vita reale richiede un'intelligenza allenata**.

Siamo noi responsabili di questo allenamento. E dobbiamo anche essere consapevoli che farlo è nel nostro primo e fondamentale interesse. Ci dobbiamo ricordare che siamo immersi in un quotidiano che NON aiuta questo allenamento, anzi lo scoraggia e lo allontana.

Ti lascio quindi con una domanda, questa volta il punto interrogativo lo metto.

==*Che cosa puoi fare da adesso e mantenere ogni giorno per allenare la tua intelligenza?*==

Pensaci a lungo e profondamente. 


