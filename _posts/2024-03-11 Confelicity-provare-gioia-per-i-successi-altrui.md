Non sono riuscito a trovare un'espressione equivalente, nella nostra lingua, all'uso del termine inglese "*confelicity*", che a sua volta origina da un termine tedesco, cioè "*freudenfreude*".

Mi sarebbe piaciuto riuscirci perché volevo esprimere un concetto che ha fatto compagnia ai miei pensieri in questi giorni e che è legato alla **sensazione di piacere che si prova quando si viene a sapere del successo o della felicità altrui**.

Non si tratta propriamente del contrario di *invidia*, sebbene si possa approssimare, ma più precisamente del condividere la felicità, il benessere e la gioia di un altro essere umano, magari neppure con noi in relazione, e provarne a nostra volta.

Avete mai sentito questo tipo di sensazione?
Una pura, vera, disinteressata e autentica soddisfazione nel momento in cui venite a conoscenza di un risultato altrui.

In quasi vent'anni di affiancamento e consulenza nell'ambito del coaching personale le occasioni per assistere alla crescita, al cambiamento e al successo delle persone con cui ho collaborato non sono ovviamente mancate. 

Non sto parlando tuttavia di diventare _tifoso_ di qualcun altro, né di celebrare i primi passi dei nostri figli, i loro successi scolastici, l'avanzamento di carriera di un caro amico, il matrimonio di un fratello. 
Ma di sentirsi automaticamente (e, se ben ci pensiamo, irrazionalmente) contenti ed appagati per avere assistito a una conquista non da noi ottenuta, ma da qualcun altro che - magari - neppure conosciamo direttamente.

Non posso dire di avere provato "ogni volta" una sorta di _confelicity_ quando venivo informato che un traguardo a cui avevamo dedicato tempo ed energie era in dirittura d'arrivo o appena superato, ma se è accaduto ho poi sempre riflettuto su questa forma empatica di... "con-successo".

Esattamente come esiste la compassione, esiste anche il "con-successo", cioè sentire come proprio il successo altrui.

Ed entrambe, tra le altre cose, non si possono fingere. 

Considero la *confelicity* un buon test per noi stessi. Se di tanto in tanto la proviamo, possiamo pensare allora di essere in buon equilibrio, bilanciati, consapevoli che il successo di uno di noi è il successo di tutti, grati per le nostre sfide di ogni giorno e per quelle, più toste e dure da vincere, che ci impegnano per mesi o per anni. 

Davanti all'evoluzione di un altro essere umano che raggiunge un traguardo significativo e che _vince_, qualunque cosa significhi per te, possiamo avere solo tre tipi di reazioni: l'invidia, l'indifferenza e, appunto, quella di cui sto scrivendo ora.

Fammi sapere che cosa ne pensi sul tema, scrivimi a riguardo. Ti leggerò con piacere perché penso che sul tema ci sia ancora molto su cui ragionare insieme.









