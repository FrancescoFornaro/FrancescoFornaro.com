Per una serie di circostanze personali legate al mio imminente matrimonio, due giorni fa mi sono ritrovato a bagno in un fiume tumultuoso.
E come già accaduto spesso in passato, sono i momenti del quotidiano a ispirare riflessioni che - mi auguro - potranno essere utili anche a te per pensare in modo diverso.

Lascia che ti spieghi un po' di contesto: ho amici da una vita che sanno bene come divertirsi e farmi divertire. Domenica mattina si sono presentati sotto casa mia, mi hanno invitato a salire in auto e mi hanno portato via.
Avevano organizzato di trascorrere una notte fuori in una valle dell'alto Piemonte, stupenda, all'interno della quale scorre un fiume. 
In questo fiume si svolgono diverse attività sportive, tra cui la discesa dello stesso a bordo di appositi gommoni: il rafting. Tappa quindi obbligatoria prima di una intensa serata insieme, tra parole, vino e risate.

Va da sé che, in due ore di discesa, in acqua ci finisci quasi obbligatoriamente. Anche perché in alcuni tratti tuffarsi tra le rocce e nuotare è parte dell'attività stessa.

(mia foto nel fiume)

Già. Nuotare.
Dopo un tratto di fiume caratterizzato da alcune rapide, abbastanza tranquille vista la stagione, bisogna raggiungere la riva del fiume in un tratto più calmo, ma con forti correnti.
Succede che io mi ci ritrovi dentro e inizi istintivamente a nuotare verso l'argine.
Ma non ho alcun risultato. Mi muovo solo verso valle, trascinato dall'acqua, ma non mi avvicino alla riva dove mi aspettano i miei compagni e in un attimo supero il punto in cui si trovano loro. 

Quindi provo a nuotare con più intensità, guadagno qualche metro verso la destinazione, ma la corrente continua a essere troppo forte. 
È il momento in cui qualcuno da riva mi urla: "Non nuotare! Più in là si cammina... lasciati portare dalla corrente."
Ascolto il consiglio, mi lascio trasportare senza più opporre resistenza, raggiungo un punto dove l'acqua è più bassa, poggio i piedi sul fondo e con assoluta facilità cammino beato fino alla riva. 

Mi sono portato a casa una lezione.
A volte, nella vita, ci opponiamo a forze più grandi di noi e - semplicemente - buttiamo via le nostre energie.
Non ha senso farlo, non serve, perché non porta risultato.

Esistono momenti in cui bisogna semplicemente accorgersene, prenderne atto e fidarsi della corrente. 
Lasciarsi portare, rilassati, verso un punto migliore in cui le nostre azioni e i nostri sforzi possano effettivamente avere presa, in cui il lavoro paga. In cui ha senso darsi da fare per arrivare a un obiettivo.

La nostra abilità quindi non deve essere quella di saper lottare sempre. 
Ma di comprendere quando è il momento di farlo e quando invece siamo davanti a situazioni che sono indifferenti al nostro agire, perché non modificabili. Quelle vanno semplicemente assecondate (tutto passa e tutto cambia sempre, proprio come acqua che scorre) e dobbiamo lasciare loro il tempo di stabilizzarsi, con fiducia e tranquillità, se possibile persino godendoci il momento.

Il nostro tempo verrà poi.

(Grazie a chi ha fatto tutto questo per me.)

